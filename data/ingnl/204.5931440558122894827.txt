# Bewuster geld uitgeven. Daar bespaar je mee!

Daar bespaar je mee! Weet wat je te besteden hebt, en bepaal dan wat en wanneer je welke aankopen doet. Kijk vooruit en koop bewust.

### 3 Vuistregels om verleidingen te weerstaan

De aanbiedingen vliegen je om de oren en er is altijd sale. Hoe weersta je al die verleidingen? Deze 3 ‘N-vragen’ helpen om bewuster te kopen:
1. Is je aankoop Noodzakelijk?
2. Moet het Nieuw zijn? Lenen of tweedehands kopen kan ook.
3. Heb je het Nú nodig?
Twijfel je nog? Wacht dan nog even met aankopen.

### Stel een budget

Geef je vaak meer uit dan je eigenlijk wilt. Bepaal vooraf wat je te besteden hebt als je gaat boodschappen of winkelen. Zo koop je bewust wat past in jouw budget.

### Koop duurzaam

Niet alleen in de uitgaven kun je bewust zijn, ook in de duurzaamheid van wat je koopt. Wat is de levensduur van het product of hoe lang is het leuk of nuttig? Producten die van goede kwaliteit zijn, zijn vaak meer waarde vast. En dat maakt eventueel doorverkopen weer makkelijker. Naast de levensduur zit duurzaamheid ook in hoe het product gemaakt is en welke reis het heeft afgelegd om bij jou te komen.
Bewuster kopen doe je niet alleen voor je portemonnee, maar ook voor het klimaat.

### Betaal direct

Betalen met creditcard, Klarna of Afterpay? Kopen op afbetaling kan, maar dat wil niet zeggen dat je het ook moet doen. Het vergt veel discipline om overzicht te houden op hoe je er werkelijk voor staat. Dus door direct af te rekenen voorkom je verrassingen.
Betaal je vaste lasten en facturen op tijd. Plan de overboekingen desnoods in. Voorkom dat je een achterstand opbouwt en éxtra kosten moet betalen voor aanmaningen of incasso bureaus.