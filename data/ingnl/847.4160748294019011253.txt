# Hulp na online aankoop oplichting - ING

Heb je online iets gekocht, bijvoorbeeld via Marktplaats, maar niets ontvangen? En is het niet gelukt om er met de verkoper uit te komen? Super vervelend, mogelijk kunnen we je helpen. Lees hier wat je opties zijn. Let op; we kunnen je alleen helpen als je klant bij ING bent.

### Wat kun je doen om je geld terug te krijgen?

* Uiteraard probeer je eerst om met de verkoper in contact te komen en vraag je wat er is misgegaan. Mogelijk is je pakket nog onderweg, verkeerd bezorgd, of is er iets anders aan de hand en komen jullie er samen uit.
* Is dat uitgesloten en vermoed je dat je bent opgelicht? Doe dan aangifte tegen de verkoper via politie.nl .
* Meld de oplichting bij het platform, zoals Marktplaats.
* Neem contact op met een juridisch adviseur. Die kan je vertellen welke mogelijkheden er zijn om via een civiele procedure je geld terug te krijgen.

### Ik wil een civiele procedure starten tegen de ontvanger van het geld

Heb je contact opgenomen met een juridisch adviseur en wil je via een civiele procedure je geld terughalen bij de verkoper? Dan heb je de contactgegevens van de ontvanger nodig. Mogelijk kunnen we je helpen om deze gegevens te krijgen. Let op; we kunnen je alleen helpen als je klant bij ING bent.
* Check op de site van de politie of er meldingen bekend zijn over het IBAN nummer waar jij geld naar hebt overgemaakt.
* Is er een melding bekend over dat IBAN nummer? Dan kunnen we je helpen de contactgegevens van de verkoper op te vragen.
* Is er **geen** melding bekend over het IBAN nummer? Dan kunnen we je helaas niet verder helpen. Kijk op een later moment of er alsnog een melding bekend is. Zo nee, overleg dan met een juridisch adviseur wat de mogelijkheden nog zijn voor jou.