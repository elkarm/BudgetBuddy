# Spaartips: dat maakt het sparen net iets makkelijker - Spaartipsen meer

Dát maakt het sparen net iets makkelijker! Wist je dat 90% van alle Nederlanders spaart? De meeste mensen sparen om financiële tegenvallers op te kunnen vangen of om iets groots te kunnen kopen, zoals een auto of een vakantie. Je kunt op veel verschillende manieren sparen, welke manier bij jou past, bepaal je helemaal zelf. Toch spaart niet iedereen genoeg.

### Sparen, waarom zou je?

De één is er een kei in, de ander vindt het lastig. Toch is het verstandig om regelmatig geld opzij te zetten. Dit zijn drie goede redenen om te sparen:
* **Een buffer geeft je rust**
Zal je altijd zien, nét als het niet uitkomt gaat de wasmachine kapot. Of valt de jaarlijkse gemeente-aanslag op de mat. Dan is het fijn als je een potje achter de hand hebt. Zo voorkom je dat je ineens in geldnood komt. En de zekerheid dat je tegen een onverwacht stootje kunt, voorkomt stress. Bereken in 5 minuten hoeveel buffer jij nodig hebt.
* **Iets groots kopen**
Een vakantie, verbouwing of nieuwe winterjas; wat voor jou een grote uitgave is, hangt helemaal af van je budget. Vaak kun je dit soort dingen niet in één keer betalen. Sparen helpt je om dit soort uitgaven toch te kunnen doen zonder dat je een gat in je dagelijkse budget slaat of een lening moet nemen.
* **Sparen voor later**
Niet iedereen bouwt evenveel pensioen op. En misschien heb je kinderen die later gaan studeren. Of droom je ervan eerder te stoppen met werken. Door te sparen of te beleggen, komen die doelen dichterbij.