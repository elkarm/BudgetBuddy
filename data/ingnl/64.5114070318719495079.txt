# Incasso, zo werkt het - ING

Altijd op tijd je rekeningen betalen? Maak dan gebruik van Incasso.
Je geeft eenmalig een machtiging af en je rekeningen worden voortaan automatisch betaald. Uiteraard kun je het incasso ook weer wijzigen of stopzetten.
Mijn incasso overzicht

### Kenmerken

* Eenvoudige manier van betalen
* Altijd terug te boeken binnen 56 dagen
* Rekeningen altijd op tijd betaald

### Zo werkt Incasso

Met een incasso machtig je een bedrijf (de incassant) om eenmalig of regelmatig, bijvoorbeeld maandelijks, een afgesproken bedrag van je rekening af te schrijven. Voorwaarde is wel dat er altijd voldoende saldo op je Betaalrekening staat, zodat de incassant het geld kan incasseren.
Staat er onvoldoende saldo op je Betaalrekening? Dan proberen wij nog gedurende 4 werkdagen het incasso uit te voeren. Als in deze periode een weekend of feestdag valt, dan tellen deze dagen niet mee maar proberen wij op die dagen het incasso wel uit te voeren.Tip: Wist je dat veel bedrijven korting geven als je per incasso betaalt?

### Zo geef je een machtiging af

Wil je betalen met incasso? Vul het machtigingsformulier van de incassant in en stuur het ondertekend retour. Je kunt ook online een incassomachtiging afgeven indien de incassant hier gebruik van maakt. Je wordt dan vanaf de website van de incassant doorgeleid naar Mijn ING waar je de machtiging afgeeft.

### Hoe kan ik een incassomachtiging wijzigen of stopzetten?

Als je een bedrijf hebt gemachtigd om automatisch geld van je rekening af te schrijven, dan kun je deze machtiging wijzigen of stopzetten door bij dat bedrijf een schriftelijk verzoek in te dienen. Neem contact op met het bedrijf om af te stemmen hoe je dit het beste kunt regelen.
Voor het stopzetten kun je ook het formulier intrekken machtiging gebruiken. Vul het formulier in en stuur het naar het bedrijf, niet naar ING. Het is verstandig een kopie hiervan voor je eigen administratie te bewaren. En het is belangrijk te vragen om een bevestiging dat je machtiging is ingetrokken.