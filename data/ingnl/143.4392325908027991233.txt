# Wijzigingen per 1 januari 2023 - ING

### Vragen en antwoorden m.b.t. de wijziging van de pakkettarieven

**1. Waarom wijzigt ING de kosten voor betaalpakketten?**
Ook onze kosten stijgen. Bijvoorbeeld voor het veilig houden van je geld. We investeren voortdurend in het tegengaan van fraude en andere financieel economische criminaliteit. Daarnaast blijven we onze betaalproducten en dienstverlening steeds vernieuwen en verbeteren zodat je je bankzaken nog slimmer en makkelijker kan doen. Zo kun je nu met ons chatten in de Mobiel Bankieren App en makkelijker inloggen in Mijn ING. Een deel van de kosten verwerken we in de pakketprijs.
**2. Waarom doet ING aan klantonderzoek (Know Your Customer) en brengt dit hogere kosten met zich mee?**
Voor ING is het van groot belang om zorgvuldig om te gaan met risico’s zoals financiële misdrijven, witwassen en terrorismefinanciering. Maatschappij en toezichthouders eisen ook van banken meer en uitvoerigere controles bij het aangaan van de bankrelatie en tijdens het bezit van een betaalrekening. Zo zijn onder andere de inspanningen voor klantonderzoek en transactiemonitoring in de strijd tegen financieel-economische criminaliteit toegenomen. Het gevolg hiervan is dat de kosten voor veilig betalingsverkeer en het kunnen blijven voldoen aan wet- en regelgeving de afgelopen jaren zijn toegenomen.
**3. Mag ING (stijgende) kosten zomaar doorberekenen aan klanten?**
ING kan betaaltarieven wijzigen en zal altijd haar klanten persoonlijk en tijdig informeren voordat de wijzigingen doorgevoerd worden. Dat betekent dat onze particuliere klanten hier persoonlijk bericht over ontvangen uiterlijk 2 maanden voor de ingangsdatum. Klanten ontvangen een bericht in Mijn ING of de Mobiel Bankieren App. Klanten die niet digitaal of mobiel bankieren ontvangen een brief.
**4. Wat kan ik doen als ik het niet eens ben met de tariefswijzigingen?**
Ben je het niet eens met de wijzigingen? Dan kun je de rekening(en) kosteloos en zonder opzegtermijn opzeggen. Op ing.nl/opzeggen staat hoe je dit regelt.
**5. Hoe kan ik zien welk pakket ik heb?**
In de app klik je op je betaalrekening en dan rechtsboven op de drie bolletjes. Daar zie je je rekeningdetails, inclusief je pakketnaam.
Je kunt ook in Mijn ING en/of app zoeken op “kosten”. In de omschrijving van de kosten van je betaalpakket zie je welk pakket je hebt.
Heb je papieren afschriften? Dan zie je het bij de beschrijving van de pakketbijdrage die we aan het begin van elke maand afboeken.
Checken of een ander pakket beter past of goedkoper is, doe je op ing.nl/pakketvergelijker . Je kunt je pakket zélf wijzigen in Mijn ING als je dat wilt.