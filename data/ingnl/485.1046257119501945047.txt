# Wijziging Voorwaarden per 1 januari 2024 - ING - De voorwaarden rond je betaalrekening wijzigen

## Meestgestelde vragen en antwoorden

### M.b.t. de wijzigingen in de Voorwaarden Betaalrekening

**Jullie leggen uit welke redenen er kunnen zijn voor een tariefswijziging. Kunnen jullie meer zeggen over de mate van tariefswijziging in een kalenderjaar?**
Tarieven van betaalrekeningen, betaalinstrumenten en betaalpakketten kunnen om verschillende redenen worden aangepast die we niet altijd kunnen voorspellen. Bijvoorbeeld wetgeving die verandert of kostenontwikkelingen. Daarom kunnen we over de mate van tariefswijziging in een kalenderjaar nu niet meer zeggen.
**Gaan jullie voortaan de tarieven altijd 2x per jaar verhogen?**
De tarieven kunnen in een jaar ook niet of 1x worden verhoogd.
**Waarom neemt ING de redenen voor wijziging nu zo expliciet op?**
We merken dat klanten willen weten waarom we betaalvoorwaarden, tarieven en de betaaldienstverlening aanpassen. Daarom hebben we de mogelijke redenen opgenomen.
**Wat kan ik doen als ik de reden om te wijzigen niet geldig vind?**
Dan kun je je rekening(en) kosteloos en zonder opzegtermijn opzeggen .
**Wat verstaan jullie onder betaaldienstverlening?**
Hierbij gaat het om het ontwikkelen, onderhouden en verbeteren van betaalinstrumenten zoals de Betaalpas, Mobiel Bankieren App, Overschrijvingskaarten, Saldolijn en Mijn ING. Hier horen ook producten bij als Kijk Vooruit en Inzicht. En het uitfaseren van verouderde betaalinstrumenten zoals bijvoorbeeld de acceptgiro. Verder hoort bij de betaaldienstverlening ook het contact kunnen opnemen met ons over dagelijkse bankzaken.
**Wat is een inactieve Betaalrekening?**
Dat is een rekening waarop 24 maanden of langer geen bij- of afschrijvingen hebben plaatsgevonden. De afschrijvingen door ING - voor bijvoorbeeld de kosten van een betaalpakket of voor roodstaan - tellen hierbij niet mee.
**Wordt een Betaalrekening die 24 maanden niet actief is geweest zomaar door ING opgeheven?**
Nee, dat doen we niet zomaar en ook niet altijd. We attenderen klanten met zo'n rekening hier verschillende keren op. We gaan een rekening pas opheffen als we de klant echt niet kunnen bereiken of als hij niet reageert op onze berichten. Daarom is het belangrijk om je bereikbaarheidsgegevens actueel te houden.
**Ik heb een Betaalrekening die ik eigenlijk niet gebruik, maar ik wil ‘m wel graag houden. Kan dat straks nog?**
Jazeker, zolang je saldo positief is of binnen je eventuele Rood Staan faciliteit blijft. Maar de afschrijvingen van bijvoorbeeld je pakketkosten lopen wél gewoon door.
**Wat gebeurt er met het eventuele saldo als mijn Betaalrekening wordt opgeheven?**
Als we een ander rekeningnummer op je naam hebben, maken we het saldo hiernaar over. Als dat niet het geval is, dan bewaren we het geld op een aparte ING-tussenrekening. Je hebt 5 jaar de tijd om dit saldo op te vragen.
**Wat gebeurt er met mijn andere ING producten bij het opheffen van mijn Betaalrekening?**
Deze producten – bijvoorbeeld een spaarrekening – worden dan ook beëindigd. Maar voordat dit gebeurt, proberen we je hier eerst over te bereiken.
**Hoe en wanneer attendeert ING mij op mijn inactieve Betaalrekening?**
Je ontvangt hierover een bericht in je Berichtenbox of een brief. En je krijgt een bericht op de overzichtspagina in je app of Mijn ING.
**Wat is een elektronische handtekening?**
Zo'n handtekening heeft verschillende vormen. Als je met een speciale pen je handtekening zet op een tablet of mobiel is dat bijvoorbeeld een elektronische handtekening. En ook als je in de app of Mijn ING inlogt met je (mobiele) pincode of vingerafdruk of gezichtsherkenning noemen we dat een elektronische handtekening.
**Een elektronische handtekening heeft dezelfde (rechts)gevolgen als een handgeschreven handtekening. Wat betekent dit voor mij?**
We kunnen van jou een elektronische handtekening vragen als we online zaken met je doen, zoals het openen van een Betaalrekening of het afsluiten van een lening. Ook ING tekent in dat geval elektronisch. Een elektronische handtekening is een digitale versie van een handgeschreven handtekening. Deze komt voor in 3 vormen: de gewone-, de geavanceerde-, en de gekwalificeerde elektronische handtekening.
Wij bepalen welke vorm van elektronische handtekening nodig en passend is voor de producten die wij met jou afsluiten. Binnen Mijn ING en de Mobiel Bankieren App is dit automatisch ingeregeld. Daarnaast kunnen wij gebruik maken van AdobeSign als e-signing platform waarmee elektronische handtekeningen geplaatst kunnen worden. Als ondertekening via AdobeSign nodig is, dan zullen wij jou instructies meegeven waarin staat hoe en op welke manier je een elektronische handtekening kan plaatsen.
**Ik weet niet hoe ik een elektronische handtekening moet zetten. Kan ik dat straks nog wel op papier doen?**
Voor klanten die hun bankzaken niet digitaal kunnen regelen, hebben we de belangrijkste bankzaken (bijvoorbeeld het aanvragen van producten) op papier beschikbaar, inclusief een ‘papieren’ of ‘natte’ handtekening. Maar zonder er erg in te hebben ondertekenen veel klanten al elektronisch. Want als je in de app of Mijn ING inlogt met je (mobiele) pincode of vingerafdruk of gezichtsherkenning is dat ook een elektronische handtekening.