# Bescherming van je geld - ING

Hoe werkt de Nederlandse Depositogarantie? Wat gebeurt er met je geld als wij onze financiële verplichtingen niet kunnen nakomen? Dan krijg je het totaal aan tegoeden vergoed tot maximaal €100.000.

## Voor wie en voor welke rekeningen?

De bescherming van de Nederlandse depositogarantie geldt voor alle particulieren. Je hebt dan bijvoorbeeld een of meer van de volgende producten:
* Betaalrekening
* Spaarrekening
* Gelddeel van Beleggingsrekening
* Positief saldo op uw creditcard
Bekijk welke producten worden beschermd door de Nederlandse Depositogarantie (PDF)

## Ik heb meerdere rekeningen

Je krijgt dan het totaalbedrag van je rekeningen terug. Tot een maximum van €100.000 per persoon, per bank. Is bijvoorbeeld het totaal van je tegoeden bij ons €130.000, dan ontvang je €100.000.

## Ik heb een gezamenlijke rekening

Bij een en/of (spaar)rekening geldt een maximale vergoeding van €200.000. Beide rekeninghouders kunnen aanspraak maken op ieder maximaal €100.000. Maar let op: Als een rekeninghouder nog andere rekeningen heeft, geldt het maximum van €100.000 per persoon voor alle saldi tezamen.

### Bekijk een voorbeeld

Jij en je partner hebben een en/of rekening met een saldo van €150.000. Je partner heeft nog een eigen rekening met een saldo van €60.000. Jij hebt een vordering ter hoogte van de helft van €150.000, dus €75.000. Je krijgt €75.000 vergoed onder de Nederlandse Depositogarantie. Je partner heeft een vordering van in totaal €135.000 (€75.000 + €60.000). Daarvan krijgt je partner de maximale vergoeding van €100.000 onder het depositogarantiestelsel.